Title: Over HiSPARC

HiSPARC is een project waarbij middelbare scholen samen met wetenschappelijke
instellingen een groot netwerk vormen om kosmische straling met extreem hoge
energie te kunnen meten.

HiSPARC biedt scholieren de gelegenheid om aan echt onderzoek deel te nemen,
waarvan de resultaten daadwerkelijk worden gebruikt om meer over deze
mysterieuze en zeldzame kosmische deeltjes te weten te komen. Bovendien kunnen
scholieren hun deelname aan het experiment gebruiken ter invulling van het
profielwerkstuk voor het eindexamen.

Op de daken van de scholen die meedoen aan het HiSPARC project staan de door
scholieren zelf gebouwde meet-opstellingen welke via het internet verbonden
zijn met een centrale computer bij het wetenschappelijke instituut Nikhef. In
Nijmegen worden al sinds 2002 gegevens verzameld en in Amsterdam sinds 2004.
Ook in de regio's Eindhoven, Enschede, Leiden, Utrecht en Groningen staan
HiSPARC detectoren. Het project wordt momenteel ook uitgebreid naar andere
landen zoals Denemarken en Engeland. Het project wordt geco√∂rdineerd vanuit het
Nikhef te Amsterdam.
